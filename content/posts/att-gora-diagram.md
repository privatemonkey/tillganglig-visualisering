---
title: Göra diagram
date: 2020-07-06
published: true
---

Ett diagram kommer till sin rätt om det används som stöd och komplement till en text som presenterar statistik. Diagrammets uppgift är att understryka och lyfta fram det textförfattaren vill ha sagt med sin text. Syftet med presentationen ska genomsyra såväl text som diagram. Om syftet är att lyfta fram en mängd intressanta resultat, är det bättre att använda sig av flera diagram än ett enda.

De diagram som visas i handboken utgår från en schablon, se Figur 1. Schablonen består av tre delar: rubrik, datarektangel och kringinformation. Rubriken behöver ofta delas upp i två: huvudrubrik och underrubrik.

Till datarektangeln (A, B, C, D) hör det som har med datapresentationen att göra:

- Axlar och axelförklaringar
- Skalstreck och skalinformation
- Linjers utseende, tjocklek och färg
- Stödlinjer
- Eventuell infälld förklaringsruta

Ritytan (E, F, C, D), den del av datarektangeln som staplarna eller linjerna ritas i, har olika form beroende på typ av data.

I utrymmet mellan de horisontellt streckade linjerna A och E återfinns x-axeln med värden och axelnamn. Mellan de vertikalt streckade linjerna B och F finner vi motsvarande information om y-axeln.
